{
  "name": "حكايات من داخل المصحة النفسية.",
  "description": "الكاتبة: لؤه إبراهيم.(ليل)",
  "facebook": "https://www.facebook.com/lwhabrahym",
  "parts": [
    {
      "title": "الجزء الأول",
      "text": "- أول ليلة بعد الفُراق كانت عاملة إزاي؟\nبصّتلي وابتسمت، وإيدها بتلعب في خصلة من شعرها،                                                      \nسندت ضهرها على الكرسي بهدوء وقالت:\n“أنا لسه فاكرة اليوم ده كويس..\nكلمت واحدة صحبتي تيجي تقعد معايا.\nوقلتلها تجيب سجاير..كانت أول مرة في حياتي أدخن.\nشغلنا مزيكا، وفضلت أعيط.\nوفي آخر اليوم، كنت حضناها وبعيط زي العيال الصغيرة،\nبحكيلها إزاي قلبي وحُبي وكرامتي هانوا عليه.\nالوقت كان بيعدي تقيل، بين إني أحاول أنساه،\nوبين إني أتابعه من بعيد..\nعايشة على صورته وأكاونتاته،\nبقلب في كل لايك، وكل كومنت، وخايفة..\nخايفة يكون ابتدى من غيري،\nيكون نسي، واتعود، وعايش!\nوأنا؟\nأنا كنت بسهر، والنوم مش عايز ييجي،\nلحد ما دخلت في أرق مزمن،\nوالمهدئات بقت صحبتي.\nخسيت، ووشّي شحب،\nالسجاير بقت ميزانية،\nوالقهوة بقت وجبة.\nبطلت أخرج.. وبطلت أتكلم،\nولما خرجت، خرجت عشان أتصور!\nيمكن لما يشوف صوري الحلوة، يحس، ويرجع!\nالطرحة ابتدت تزحف،\nواللبس يديق..\nلحد ما بقيت حد تاني،\nوكل ما حاولت أرجع، مش عارفة!\nسكتت فجأة..\nعينيها لمعت بدمعة، وابتسمت بخذلان:\nكان بيقولي: أنا عمري ما هسيبك، إنتي روحي..\nضحكت ضحكة فيها استهزاء:\n- تخيل؟ كان بيقولي لو الدنيا كلها بعدت، هو مش هيبعد!\nوهو أول واحد بعد!\nوالدنيا من يومها بهتت،\nكل حاجة فضلت في حياتي..\nإلا هو.\nأنا مش عارفة إزاي وصلت لده!\nومش عارفة أنا هنا ليه أصلاً يا دكتور.\nأنا مش مريضة.. أو يمكن أكون!\nبس مش مريضة نفسياً..\nأنا مريضة بوجع راجل واحد..\nالراجل الوحيد اللي حبيته.\nبقالي سنة هنا..\nمخفتش، ومش ناوية أخف!\nأنا مدخلتش المستشفى علشان أتعالج،\nأنا كنت بدوّر عليه جوا أي حاجة!\nويمكن أي حاجة في الدنيا بتخف،\nإلا جروح الحبايب يا دكتور..\nسألتها:\n- لو أقولك تتمني إيه دلوقتي؟\nبصّت للسقف، سكتت ثواني،\nرجعت بصتلي بابتسامة باهتة:\n- عايزة أدخن.\nخرجت بعدها بدقايق،\nوقفت أبص عليها من الشباك..\nكانت واقفة قدام شباك أوضتها،\nسيجارة مولعة في إيدها،\nوشفايفها بتتهز بأغنية بصوت واطي..\n|مش عوايدك، قولّي مين غير عوايدك؟|\n|قولّي مين قساك، وهون حبي عندك؟|\nوقتها، افتكرت صوتها وهي بتقولي:\nويمكن أي حاجة في الدنيا بتخف،\nإلا جروح الحبايب يا دكتور.."
    },
    {
      "title": "الجزء الثاني",
      "text": " سِبتها لغاية ما الحُزن مَـو تها.\nدُست على الزرار الأحمر من غير\n ما يلاحظ علشان الحوار بينا يتسجل..\nبصّيت له بهدوء ومطلبتش منه يكمّل كلام،\nبس هو كمل كلام بهدوء وهو بيقول:\n- كانت بنت جميلة، ست كاملة مفيهاش غلطة؛ \nغير حاجة واحدة..\nإيده ابتدت تترعش رعشة بسيطة \nوهو بيشاور بيها على نفسه وبيكمّل كلامه..\n- إنها حبت واحد زيي..\nهز راسه بـ “لا”، كأن في حاجة في مُخه \nرافض يقتنع بيها بشدة..\n- مكنتش تستاهل مني كده، أنا سِبتها فجأة، هي قالتلي إنها بتخاف، قالتلي إن كل حاجة بتخوفها..\nوأنا قولت لها إن الخوف طول ما أنا موجود\n مش هيكون له مكان أبدًا..\nقولت لها إني مش هبعد،\nقولت لها إني هكون معاها دايمًا ومش هسيبها لحظة..\nعينه لمعت وخبط بإيده على السرير؛\nبصّلي بعيون مُشتتة وهو بيقول لي:\n- كانت سعيدة، في البداية كانت سعيدة..\nبس بعد كده حوّلت حياتها..\nمن ست جميلة، بتحب الحياة، \nعندها أحلام وأهداف بتسعى تحققها؛ لست كئيبة..\nكنت بقسى عليها وأنا عارف \nومتأكد إنها بتحبني وإنها شايفاني العالم كله!\nضحك ودموعه نزلت بشويش\nوقال كأنها شايفاها قدامه:\n- كنت بطلّع عُقدي النفسية عليها،\nلغاية ما خليتها تكره نفسها، وتكره العالم كله بسببي..\nوهي يا حبيبتي، رغم كل ده ما بطّلتش تحبني\nولا تشوفني جميل!\nمع إنها لو كانت ركزت كانت هتشوف إني\nأوحش راجل في الدنيا..\nوإني حولت حياتها لإسود غامق!\nشبك إيديه الاتنين في بعض وهو بيغمض عينه\nوبيفتكر حاجة من الماضي، مكنش عايز يفتكرها..\n- لغاية ما قررت أسيبها، بعد ما خليتها ست كئيبة،\nومفيهاش روح أبدًا..\nوبعدها خطبت واحدة تانية،\nكنت فاكر إني كده صح..\nكنت فاكر إن حبها ليا هينتهي\nمن بعد ما أمشي من حياتها..\nبس هي كانت بتحبني أكتر من ما كنت أستاهل،\nهي كانت بتحبني معرفش ليه حتى!\nكنت عارف إنها بتحبني؛\nبس أنا راجل قاسي..\nقاسي وغبي وخسرتها!\nفتح عينه وساب دموعه تنزل من غير ما يحاول يداريها؛\nوساب عقله يفتكر كل اللي فات من غير ما يحاول يتناسى..\n- ما تت! بسببي\nصوت شهقاته كان عالي بعد ما قال الجملة دي،\nودموعه كانت كل ما ده بتزيد..\n- كلمتني وقالتلي إنها عايزة تشوفني، في نفس المكان اللي شوفنا بعض فيه آخر مرة..\nعلى كورنيش النيل بالليل، وفعلاً روحت لها..\nكانت باهتة على غير العادة،\nخسّانة وشكلها زي الورد الدبلان..\nعيونها باين من السواد اللي تحتهم إنها ما بتنامش!\nكنت عارف إنها بتعاني من أرق مزمن من زمان،\nوالحاجة الوحيدة اللي كانت بتخليها تنام لما نفضل على الخط سوا..\nكانت بتبص لي نفس نظرات الحب ذاتها؛\nكأني ما عملتش أي حاجة..\nكأني مش سبب كل اللي هي فيه ده؛\nكأني لسه حبيبها..\nما عملتش أي حاجة غير إنها\nدخلت جوه حضني..\nبصّ لي وابتسم وهو بيفتكر وقاللي:\n - أنا لسه فاكر قالتلي إيه..\nدخلت جوه حضني وقالتلي إنها لسه بتحبني؛\nقالتلي كده وهي بتضحك وبتقوللي إنها عارفة إنها ست غبية..\nجُملتها المعتادة دايمًا؛\nرغم إنها مكنتش غبية خالص!\nقالتلي إنها غبية بس غصب عنها قلبها بيحبني؛\nقالتلي “بس قلبي تعب يا آدم”..\nقالتلي لو مشيت وما بقيتش موجودة خالص،\nخليك واثق إني بحبك في أي مكان أنا فيه..\nبحبك ومسامحاك على أي حاجة حتى لو\nهتشوفني بعدها ساذجة وغبية..\nقالتلي إني هفضل ابنها والطفل العنيد اللي\nوقعت في حبه من أول مرة شافته فيها دايمًا..\nوإن العالم ما بقاش جميل بعد ما مشيت\nوإن قلبها لسه عامل زي قلب العيال الصغيرة..\nمتعلّق في حبي ومتبّت فيه؛\nقالتلي إن الحياة مش حلوة من غيري..\nقالتلي اخليني فاكرها؛\nولو اختفت منساهاش..\n- كنت فاكرها تقصد تختفي بإنها ما تكونش\nقدام عيني علشان توحشني!\nصوته ابتدى يعلى ودخل في انهيار وهو\nمش قادر يتنفس بس لسه بيحكي:\n- كنت فاكرها تقصد كده!\nمكنتش فاكر إنها هتموت في حضني..\nمكنتش فاكر إنها هتختفي للأبد..\nمكنتش فاكر إني هعيش بذنبها..\nأنا مش عيان!\nأنا بس جبان وضّيعتها..\nالمستشفى هنا أرحم بكتير يا دكتور..\nأرحم من إني أعيش وأواجه الحياة وهي مش فيها..\nأنا مش عايز أخرج من هنا علشان أنا حياتي\nوقفت من يوم ما هي ماتت جوه حضني..\nبصّيت عليه من بعيد بعد ما خد حُقنة المُخدّر ونام،\nوأنا بقول لنفسي بصوت خافت:\n •كل ده بسبب الحب!"
    }
  ]
}