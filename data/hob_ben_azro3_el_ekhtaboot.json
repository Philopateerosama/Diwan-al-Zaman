{
  "name": "حب بين ازرع الاخطبوط🦑",
  "description": "الكاتبة: سلمي سامح شمس الدين",
  "facebook": "https://www.facebook.com/salmasameh.shameseldin",
  "parts": [
    {
      "title": "الذراع الأول",
      "text": "وقفت قدام المرايا بالفستان الأبيض زي الأميرات تمامًا\nمكنتش مُتخيلة انها هتطلع بالجمال دة.\nسمعت صوت على الباب و عرفت أن عريسها وصل، وصل بعد كتير و شهور لحد ما قالها بحبك و أتقدم والليلة دي فرحهم. \nصوت زغاريط مالي البيت \nأطفال صغيرين بيرموا عليهم ورد أحمر و هي نازلة من على سلم العمارة لحد القاعة الفرح. \nعُمرها ما هتنسى نظرته ليها أول ما شافها بالفستان الأبيض\nدموعه اللّي ماسكها بالعافية و أول حضن بعد كتب الكتاب اللّي كان من أسبوع فات. \nكانت عاوزة تحتفل بكل حاجه لوحدها في يوم \nخطوبة في يوم و كتب كتاب في يوم و يوم كامل للفرح. \nعيلتها كبيرة و عيلته هو كمان و بحكم أنهم جيران من الطفولة كان الشارع كُله فرحان و بيزغرط.\nوصلت القاعة و بدأ الفرح كان فرح بسيط لكنه مُبهج جدًا \nالكُل مبسوط و بيرقص معدا شخص واحد.\nقاعد على الترابيزة ناحيه عيلة العريس و ساكت تمامًا\nسرحان كأنه مش في العالم بتاعنا.\nيادوبك كان بيقوم يسلم و يرد الله يبارك فيكم ، مُتشكر \nو يرجع تاني يقعد ساكت. \nقرب العريس منه و حاول يخليه يرقص معاه بالعافيه \nوقف شوية و بعدين رجع.   \nكان فرحان لكنه بس فرحته كانت مكسورة أو ناقصها حاجه. \nبس الناس كانت متفهمه دة و كأن السبب معروف للكُل! \nالفرح خلص و روحت العروسة مع عريسها بيتهم اللّي كان في نفس الشارع بتاع عيلتها و عيلته. \nأستقبلهم الجيران بزفه تانية أخيرة \nقبل ما يطلعوا. \nخرجوا من البلكونة و عملوا للمعازيم و الجيران باي باي من البلكونة و دخلوا و قفلوا.\nبعد  ما فقرة الـ fire works  خلصت و الشماريخ \nو بدأت قصتهم الحقيقة..\nأستنوا أستنوا \nدي مش قصتي! \nدي قصة أختي..\nقصتي أنا مُختلفة تمامًا..\nتعالوا أحكيلكم من البداية خالص!\n_\n( في ٤ إبتدائي بعد اليوم الدراسي ) \nخلصت مذاكرة و كان يوم الخميس يوم اللعب!\nطبعًا فاكرين إني طلعت لعب باربي و أميرات ديزني \nولا نزلت لعبت مع أصحابي البنات أستغماية.\nلا لا خالص \nأنا كنت بجهز لبس الكورة عشان عندنا ماتش.\nكل خميس ولاد الجيران اللّي أكبر مني بـ ٥ سنين تقريبًا أو أكبر بيلعبوا ماتش كورة. \nماما كانت دايمًا تقول لبابا إنه السبب في أني عاملة زي الولاد \nمن كتر حب بابا في الكورة كان بياخدني معاه كل ماتش نتفرج سوا و بيعملني كل حاجه.\nفضلت أزن عليه في عيد ميلادي يجبلي لبس كورة و فعلًا مقدرش يقولي لا. \nو لما نزلت أول مرة الولاد مرضيوش ألعب معاهم\nرجعت معيطة و أخدت بابا من إيده راح زعقلهم\nو قالهم هتلعبوها معاكم و ليكم مكافأة. \nالعيال فرحت و بدأنا نلعب \nكنت طبعًا خيبة و بقع كتير في الأول. \nابن جيرانا كان أكبر مني بكتير كان دايمًا بيوقعني، مكنش موافق أن بنت تلعب معاهم خالص. \nبس كانوا بيخافوا من بابا!\nفي مرة وقعني و أتعورت جامد في رجلي \nبس مسكتش روحت جريت عليه و نطيت فوقيه و لفيت ايدي و رجلي حواليه و فضلت أضربه و أعضه. \nوقتها قالي هو أنتِ أخطبوط!\nلو عاوزة تتعلمي الضرب صح ماتلفيش نفسك حواليه زي الأخطبوط. \nقولت في تحدي ؛ علمني!\nو بدأ كل يوم خميس بعد الماتش و الكل يمشي \nيعلمني إزاي أدافع عن نفسي و من وقتها و محدش بيعرف يقرب مني رغم إني ضعيفة و صغيرة. \nبس كنت قوية زي الأخطبوط!\nأطلق عليا اللقب دة من وقتها لحد ما كبرنا.\n ( في أولى إعدادي أول يوم في الأجازة )\nسمعت صوت من البلكونة بيقول \" يا أخطابوطي. \" \nبس ماما بصلتي و معرفتش أفتح بوقي. \nمن وقتها منعوني من لعب الكورة \nخلاص بقيت آنسة كبيرة \nو ماينفعش. \nحاولت أتأقلم على البنات و كلامهم و نمهم بس مكنتش مبسوطة.\nكنت بقف أستناه و هو راجع من ماتش الكورة و بيقولي يا أخطبوطتي. \nكنت بضحك و بشاورله.\nو لما يطلع نتكلم على الموبايل و أحنا واقفين قصاد بعض في البلكونة. \nكنت في اعدادي و هو في ثانوي وقتها حكالي أنه معجب ببنت و ناوي يصارحها بحبه ليها. \nوقفتها عرفت إني بحبه!\nوقتها غرقت في دموعي زي البحر زي الأخطبوط!\n_ \n( وقتنا الحالي ) \nرجعت من الفرح و طلعت شقتنا \nكان شكلي جميل بفستان بلون البحر  و عيوني متكحلة باللون الأزرق.\nكنت لابسة أزرق مخصوص عشان البحر و عشان أنا بنتمي ليه \nمستنية يشوفني في الفرح و أشوف نظرة عيونه هتتغير ولا هتفضل حزينة.\nشافني في الفرح و قالي مابقتيش أخطبوطه بقيتي حورية البحر!\nضحكت و قولتله لا  أنا هفضل أخطبوطتك..\nمتكلمناش طول الفرح،  نظرات بس من بعيد لبعيد .\nكان نفسي نرقص سلو مع بعض بس بابا كان يقتلني فيها دي !\nمسكت موبايلي و أنا بمسح مكياچي و بعتله مسدچ واتس آب \n- أنت كويس؟ \nرد في نفس الدقيقة و قالي لا و قفل النت كالعادة. \nلفيت شال على كتفي و طلعت البلكونة لقيته كان بيفصلنا شارع بيني و بينه كنت شايفاه كويس و من قريب بس مش عارفة أروحله ولا أطمنه. \nكان ساكت مشغل مزيكا و بيشرب قهوته و سيجارة \nفضلنا باصين على بعض لحد ما دخل و دخلت أنا كمان و قفلت البلكونة و نمت!\nياريت كان فيه بينا بدل الشارع بحر! \nكنت نطيت و روحت لعنده\nزي الأخطبوط\nأحتويته.."
    },
    {
      "title": "الذراع الثاني",
      "text": "- شمس أرتبط \n- أحلفي! \nقالتها صاحبتي و أحنا راجعين من الدرس في أولى ثانوي \nكان هو وقتها في الجامعة بس كنا بنتكلم\nصديق الطفولة و جاري يعني من الآخر  مش هنعرف نهرب من بعض. \nمتشابكين الحياة و اليوم و التفاصيل و العيلة كمان\nلأن عرفت أن أختي بتحب أخوه الكبير \nمتشابكين في كل حاجه، حتى الصحاب \nزي الأخطبوط!\nازاي معرفش أنه أرتبط؟\nآة هو قال انه معجب بحد بس مقالش تفاصيل.\nرجعت البيت و كلمته سألته بطريقة مباشرة و رد فعله كان عادي كأنه مايعرفش إني بحبه…\nجرحني بكلامه القليل عنها و انه حاسس انه معجب بيها \nحاولت أطمن قلبي انه مقالش بيحبها بس مجرد اعجاب. \nكنت عبيطة صغيرة و بحب.\nمش فاهمه حاجه في الدُنيا غيره هو!\nكبرت بين إيديه \nكأني كبرت في حضن الأخطبوط\nفي البحر معرفش يعني أية شط \nيعني أيه دُنيا غير البحر و الغرق فيه و في حُبه.\nفتحت عيوني على عيونه، معرفش ألوان تاني غير لون عيونه البني زي القهوة. \nكبرت و أنا بشرب شاي و قهوة زيه!\nحتى مرة صاحبتي بعد الدرس و أحنا تحت البيت \nطلعت سجارة من أبوها و قالتلي تعالي نجرب \nو جربت عشان عارفة أنك بتشرب و قفشتك. \nوقتها أنت اللّي قفشتني و طلبت مني أبعد عن صاحبتي دي \nلأنها جريئة و مش شبهي و فعلًا بعدت عنها عشانك. \nكنت بتربيني كأنك أبويا مش صاحبي لا!\nكنت بتخاف عليّا كأني بنتك مش جارتك لا!\nكنت بتحميني و بتعلمني و بتختارلي الطرق اللّي أمشي فيها\nبتختارلي حتى المدرسين في الدروس \nأنهي الأحسن ليا.\nدروس بليل كنت بلاقيك \" بالصدفة \" واقف مع أصحابك عند السنتر و بتفضل ماشي ورايا من بعيد بتابعني لحد ما أدخل البيت.\nكُلهم كانوا عارفين أننا أصحاب من بعيد بس محدش يهدف مدى قربي منك.\nمحدش شايف ازاي أنت شكلتني، شكلت حياتي بأيديك!\nكنت خايف على طريقي بس مش خايف على نفسك \nسجاير و سهر برا و خناقات مع باباك كل يوم.\nمش مركز في دراستك نهائي .\nكان نفسي أساعدك و أرتبلك حياتك زي ما بتعمل معايا بس أنت قافل كل الأبواب. \nالبنت اللّي أرتبط بيها كانت سمعتها مش حلوة في المنطقة\nلسه فاكرة لما مامتك عرفت و قالتلك سيبها و انت عاندتنا كلنا و فضلت معاها. \nمشيت في طريق مش بتاعك!\nوقتها أنا كمان قررت أعمل ثورة!\nقولت لماما إني عاوزة أقلع الطرحة  و قالتلي أن دة قراري  و أن ربنا هيحاسبني لوحدي و أنها مش موافقة و مش هتشيل ذنبي. \nفعلًا قلعتها و نزلت الامتحان كان شعري بني و طويل و كان شكلي مُلفت و جميل سمعت معاكسات كتير يوميها كنا مدرسة مشتركة و انتشر الخبر بسرعة أني قلعت الطرحة. \nكلمني عشان يمنعني  بس مردتش عليه ولا اديته فرصة \nبعدها عرفت انه حصل خناقة مع واحد من مدرستي مع شمس لانه صورني من موبايله و أنا بشعري. \nرجعت أكلم صاحبتي \nو نزلت معاها خرجنا كنت وقتها في آخر امتحاناتي الثانوية.\nلقيتها جايبها صاحبها و صاحبه أتخضيت بس قولت عناد بعناد!\nو أحنا في الكافيه  بنحتفل بأننا كبرنا و هندخل الكلية خلاص و كل واحد بيقول نفسه في كلية أية كنا بنضحك و هما بيشربوا سجاير و كانت قاعدة لا تليق بيا تمامًا و بشخصيتي و تربيتي.\nكنت غبية و فهمت دة بس كنت بعند معاه \nقولت لصاحبتي أني همشي عشان مش مرتاحة. \nو قبل ما أقوم دخل شمس الكافيه و في إيده طرحة \nوقف جمبي و مد ايدة من غيره ما يتكلم\nأخذت الطرحة و لبستها \nو مسك ايديا قومني و مشينا. \nحتى العيال خافت منه و محدش أعترض!\nقبل ما أدخل البيت قالي آخر مرة تكسري كلامي، فاهمه!\n_\n( وقتنا الحالي ) \n كلمت أختي تاني يوم الفرح \nأيوة كان فرح أختي على اخوه!\nكنا مأجرين فستان الفرح و كنا متفقين أني هروح بيتهم أخد الفستان و ارجعه و أستلم البطاقة بتاعتي.\nروحت بعد الضهر و شوفت عربيته تحت فعرفت أنه فوق عندهم!\nطلعت خبطت فتحلي الباب و هو حزين زي العادة.\n- أزيك؟\n- أزيك يا أية؟\n- يا أخطبوطي.\n- أيوة كدة!\nضحك أخيرًا، دخلت أخذت الفستان و شربت أول فنجان قهوة معاه في بيت أخوتنا.\nدخلت المطبخ بعد قاعدة لطيفة كنت بحاول أضحكهم و نجحت حتى هو كسرت الجليد بتاعه شوية.\nدخلت المطبخ عشان أدخل فناجين القهوة و أغسلها \nدخل ورايا أحمد أخوه الكبير و قالي بصوت واطي .\n- شكرًا \n- على أية بس ؟\n- أنتِ عارفة عشان أول مرة أشوفه بيضحك!\nبس عاوز أطلب منك طلب \nهو بيفكر يرجع تاني الغردقة .\n- نعم!!\n- آة و الله محتاج مساعدتك عشان يرجع عن قراره.\nهيرجع الغردقة\nهو مش فاكر هو حصل أية هناك…\nهيبعد عننا.. عني تاني!\nهيسيب أخطبوطه لوحده في محيط كامل لوحده تاني!\nلا…"
    },
    {
      "title": "الذراع الثالث",
      "text": "- شمس! \nشلت السيجارة من بين شفايفه و رمتها و دوست عليها. \nوقفت قدامه فرق الطول بينا يضحك\nبس الموقف كان جد. \n- ركز في حياتك شوية ممكن!\nأية اللي بتعمله في نفسك دة!\nخلاص أنت آخر سنة في الكلية، ركز شوية بقالك كام سنة بتعيد \nلازم تخلص الكلية، حرام عليك طنط و عمو بجد.\nمكنتش مهتم باي حاجه بقولها بس و أحنا واقفين في الشارع \nجت عربية جنبي \nفشدني لجوه. \nسحبت ايدي منه و وقفت قدام في نص الطريق و قولتله \nهتتغير ولا أرمي نفسي أنا كمان \nمش هذاكر مش هحضر محاضرات ولا هذاكر و نسقط سوا! \nأية رأيك؟ \nمصدقني و الموضوع خلص \nوبعدها فعلًا مابقيتش بروح الكلية خالص ولا بذاكر.\nو طبعًا أختي قالت لأخوه كانوا مرتبطين وقتها و قالتله خليه يكلمها يشوفها مالها دي عشان لو سقطت ماما هتبهدلنا.\nكلمني مردتش عليه و فضلت بعند لحد ما بعتلي مسدچ\nأنه قاعد بيذاكر و صورلي الورق \nو رجع تاني الكلية وقتها أنا كمان رجعت \nو كانت سنة حلوة و لما خلصت أحتفلنا كُلنا بيه أنه خلص و بقى خريج و أخد أعفا من الجيش بعدها. \nبس مكنش هادي ولا مركز في اي حاجه \nنزل أشتغل كذا مرة مكملش في ولا شغل فيهم.\nبابا كان بيقول عليه عيل صايع ، بس لا هو محتاج يفوق بس \nأنا الوحيدة اللّي كنت عارفة و مُتأكدة  انه كويس و مجتهد و شاطر \nهو بس متلخبط، مشتت في الدنيا \nمحتاج يرتاح في مكان و هيشتغل فيه و هيكبر فيه كمان.\nكانت الخناقة الكبيرة لما باباه جبله شغل \nو راح فعلًا و أتخانق مع صاحب الشغل عشان خصم منه بسبب التأخير. \nطبعًا دة كان في وش باباه لأنه موصي عليه و دة صاحبه. \nأتخانقوا خناقة كبيرة جدًا. \nو تاني يوم لقيته بيكملني الفجر\nبيقولي تعرفي تنزلي ؟ \nلبست العباية و نزلت بسرعة من البيت و الكُل نايم \nلقيته واقف و معاه شنطة سفر \nو بيقولي : \n- معرفتش أمشي غير لما أسلم عليكِ يا أخطبوطي. \n- تمشي تروح فين! \n- رايح الغردقة ، صاحبي هناك و هيشوفلي شغل\n- و الشغل اللّي هنا قصر معاك في أية؟ \n- مش قادر أقعد في البيت أكتر من كدة كل يوم بخناقة مع أبويا.\n- شمس أنت اللّي بتخلق الخناقات دي هما خايفين عليك و أكتر واحد فيهم باباك!\n- عارف بس محتاج أبعد شوية حتى لو لفترة قصيرة .\n- قد أية يعني ؟ \n- معرفش.. \nكنت عارفة أنها مش هتكون فترة قصيرة\nهنا قررت أعترف بحُبي ليه اللّي ساكن في قلبي لسنين. \n- شمس أنا عاوزة أقولك حاجه مدام هتسافر لفترة \nأنا…. \n- ماتقوليش، مش هينفع.\nخلي بالك من نفسك و من دراستك وقتها نتكلم. \nمفهمتش عمل كدة ليه! \nأخد شنطته و سافر. \nو أنا عملت زي ما قال ركزت في دراستي \nبس فات شهور و هو مرجعش لسه!\nكلمت صاحبتي في الجامعة بتسافر كتير تبع الجامعة \nو بيسافروا مع بعض لوحدهم جروب كدة \nقولتلها أني عاوزة أسافر الغردقة، قالتلي أنها هتشوف\nو بعد أسبوعين كانت مظبطه رحلة الغردقة ٣ أيام.\nجهزت شنطتي و فضلت أسبوع كامل زعلانة في أوضتي عشان بابا مش راضي أبدًا أسافر و مش باكل معاهم و بعيط لحد ما وافق.\nأكدت على أختي ماتقولش لأحمد لأني عاوزاها تكون مفاجاة\nكنا في الصيف أشتريت مايوة جديد و فساتين ملونة و حاجات كتير للرحلة كنت أول مرة أسافر. \nأخيرًا هشوفه!\nوصلنا الغردقة \nو بعتله مسدچ أول ما دخلت الفندق و دخلت أوضتي  \nمستنش حتى أخد شاور و أغير هدومي. \nبعتله : بيقولوا في الغردقة عندك أخطبوط هربان من القاهرة. \nبس تقريبًا كان قافل النت ، كان ميعاد الفطار الصح في الأوتيل \nاخدت شاور و لبست فستان وردي كدة بسيط و ميكب آب تقيل شوية و أخدت معايا طاقية كبيرة و نضارة شمس و لبست خلخال دهب  في رجلي و نزلت.\nفطرنا و طلعنا على البحر على طول \nكنا بنتصور و كان معايا المايوة  أتشجعت لما لقيت ناس كتير غيرت و نزلت تعوم. \nبس قولت لا عشان كان فيه معانا ولاد قولت أنزل لوحدي في يوم تاني.\nفضلت قاعدة على الرمل بتصور و بصور البحر. \nبصيت على الموبايل لقيته فتح النت \nبعتله لوكيشين و قولتله أخطبوطتك مستنياك في البحر. \nنص ساعة و كان قدامي\nواحد تاني خالص!\nلابس قميص مفتوح و سلسلة و شورت \nو بشرته بقت سمرا خالص من الشمس.\nجيه و كان غضبان جاي يتخانق مفرحش من المفاجاة\nو قالي: \n- ازاي تيجي هنا!\n- جيت مع جروب الجامعة و بابا وافق. \n- أنا ليا كلام معاه. \nبعدت عنه و قلعت نضارتي وقولتله و أنت مالك أصلًا أنا مش جايه أشوفك أنا جايه رحلة.\n- ماينفعش تسافري لوحدك و كمان مقولتليش.\n- و أقولك ليه؟ بصفتك أية؟ كنت أبويا ولا حبيبي ولا صاحبي حتى أنا معرفش عنك حاجه بقالي كتير.\n- أنا التلاتة ماتنسيش دة أبدًا!\n_\n( وقتنا الحالي )\nبعتله مسدچ يجيلي عند بيت أحمد و طلعت قولتلهم سيبونا لوحدنا في البلكونة شوية.\nدخل و هو لابس أسود في أسود زي عادته مؤخرًا\nو شد كرسي و قعد جنبي و السيجارة في ايده\n- أية اللّي سمعته دة؟ \n- أية؟\n- عاوز تسافر تاني!\n- بفكر بس \n- لا ولا حتى تفكر.\n- مش لاقي نفسي هنا \n- ولا هتلاقي نفسك هناك تاني ، أنت أتغيرت.\n- منا عارف و مكنش سهل بالمُناسبة.\n- أنا أكتر واحدة عارفة دة يا شمس.\n- ماتخافيش عليّا\n- معنديش غيرك أخاف عليه ، معنديش أغلى منك أفكر فيه.\nسكت شوية و بعدين قولتله :\n- مافيش سفر و لو سافرت رجلي على رجلك.\n- بصفتك أية؟ كنتي أمي ولا حبيبتي ولا صاحبتي؟\n- أنا التلاتة يا شمس ماتنساش..\nضحك و ضحكت كملنا قهوتنا بهدوء..\nالحقيقة أن اللّي حصل في الغردقة هو اللّي مايتنسيش!\nكان سايب موبايله ع الترابيزة قدامنا و رن موبايله و شوفت أسم \" مي \" على الشاشة.\nإيدي أترعشت و الفنجان وقع مني!"
    },
    {
      "title": "الذراع الرابع",
      "text": "- أجهزي عشان نتحرك على السفاري. \n- حاضر يا شمس. \nمكنش راضي أبدًا أكمل رحلتي مع أصحابي ولا أقعد معاهم \nكان عاوز هو اللّي يفسحني \nيوريني الغردقة و روحنا شط فاضي الصبح بدري عشان أنزل أعوم براحتي و فضل هو بيشرب سجايرة على الشط. \nبيتفرج عليّا و أنا مستمعته بالبحر \nو صورني كام صورة حلوين. \nقضيت الأيام كُلها معاه، عرفني على أصحابه اللّي هناك\nكانوا شلة كبيرة كُلهم بيشتغلوا و سايبين أهلهم و عايشين هنا\nكان فيهم بنات كنت مستغربة ازاي أهلهم وافقوا ولا سايبنهم كدة عادي! \nدة أنا سافرت بالعافية لولا أنها تبع الجامعة محدش كان وافق.\nبس كنت بشوف شخصيته معاهم و  أنا مستغربة \nبسأل نفسي مين دة.\nكنا قاعدين معاهم في مرة و هما كانوا بيشربوا فقالي يلا هنقوم، سألته هو أنت بتشرب معاهم!\nقالي لا بس مصدقتهوش ..\nبعرف من عيونه لما بيكذب عليّا.\nالرحلة خلصت و في آخر يوم قولتله ودعني قدام البحر الله أعلم هشوفك تاني أمتى.\nوقفنا قدام البحر و شاورتله عليه و قولتله : \n- أنت عيشتني جوه البحر لسنين من وقت ما كنت طفلة لحد دلوقتي ، معرفش بحر غيرك. \nأنا بحبك يا شمس \nو أنت عارف دة و مش فاهمه ليه مش عاوز تشوف دة!\nليه مش حاططني في حساباتك \nازاي تقدر تسيبني لوحدي و تسافر و تستقر هنا!\nأنت مش بتحبني؟ بس قلبي بيقولي أنك بتحبني و قلبي عُمره ما كدب. \nأنا بحبك قد البحر اللّي واقفين قدامه دلوقتي \nبحبك حب مش طبيعي \nحب كبير و تقيل عليّا \nبحبك أوي لدرجة أنه بيوجعني، قلبي بيوجعني \nشوقي ليك بيقتلني كل يوم \nإزاي توصلني للحالة دي و تسيبني و تبعد!\nأنا مكنتش أعرف أن فيه حب كدة في الدُنيا ولا فيه جسم يستحمل كل طاقة الحب و المشاعر دي. \nو دة مش حب مرضي لا دة حب حقيقي \nعارف فهمت أمتى أنا إزاي بحبك كدة؟ \nكان واقف ساكت و بيسمع بس .. \nدخلت جوه البحر شوية و هو فضل في مكانه \nفستاني أتبل من الموج العالي \nصرخت فيه و أنا بقوله : \n- أنت السبب أنت اللّي خلتني أعيش زي الأخطبوط \nفي بحرك، أنا فهمت أنا بحبك كل الحب دة ليه \nحطيت إيدي على قلبي و صرخت فيه بأني عندي ٣ قلوب زي الأخطبوط ، عشان كدة بحبك الحب دة كُله. \nسألته فيه أخطبوط بيغرق؟ لا..\nأنا ماليش مهرب من حبك و بحرك \nأنا هفضل أحبك طول عمري \nو أنت غبي..\nدخل البحر و شدني من إيدي و خرجنا \nفضلت أضربه و أقوله أنت بتعمل معايا كدة ليه!\nرد عليّا برد دبحني: \n- أنا كمان بحبك ، بس مش هينفع \nأنا و أنتِ مختلفين مش شبهه بعض \nأنتِ نضيفة و نقية و أنا مش كدة.\n- لا أنت كدة يا شمس أنت بس تايهه و تتخبط محتاج تفوق لأن دي مش حياة ولا دة شغل و استقرار.\n- أنا مش عاوز أشيل مسئولية حاجه أنا مش قدها دلوقتي. \n- هستناك..\nقطع كلامنا صوت موبايلي صاحبتي كانت بتقولي أن الباص هيتحرك دلوقتي.\nلميت حاجه و مشيت و قبل ما أركب الباص لفيت و قولتله : \n- أنا هستناك، هستناك يا روحي بشوق كُل العشاق..\nضحك و ركبت الباص و رجعت البيت \nكنت فاكرة أن الكام يوم دول هيخلوه يرجعلي و يغير رايه\nبس محصلش.. \nفضل هناك و رضيت بقدري \nبس كان معايا أغلب الوقت… كصديق!\nبنتكلم و بنعرف أخبار بعض بس…\nفات شهور و هو لسه هناك \nلحد ما في يوم كلمني و قالي أنه في مشكل كبيرة و عاوز رأيي ضروري. \nقلبي أتقبض، كنت عارفة أنه مش هيكون كويس هناك \nو هيعمل كوارث \nسألته في أية و المشكلة دي أية و مع مين \nرد و قالي.. \nمشكلة مع \" مي \" \nهنا فهمت!\n_\n( وقتنا الحالي ) \nفات شهور و هو لسه هنا مسافرش زي ما كنت خايفة \nأختي عزمتنا عندها \nعيلتي و عيلته \nعزومة كبيرة و في نص اليوم قالت انه فيه مفاجأة أنها حامل !\nطبعًا فرحنا كلنا و كان يوم سعيد جدًا\nعرفنا كمان أن جوزها جاله عقد عمل في دبي و هيسافر على طول. \nحضن شمس و هو بيقوله عيلتي في أمانتك لحد ما أعرف أخدهم معايا.\nضحكت و قولت في سري، صايع!\nالحمد لله مش هيرجع و شبح مي هيختفي من حياتنا \nقعدت جمب بابا و بقوله شوفت شمس أتغير إزاي يا بابا ؟\nلقيته بيقولي مافيش راجل بيتغير، بس هو بعد اللّي حصله يمكن فعلًا يكون أتغير. \nبابا مكنتش بيحبه خالص شايفة شاب صايع مالوش مستقبل\nعكس أخوه تمامًا.\nسألته و أنا بميل على كتفه كدة بدلع يعني يا بابا لو جيه أتقدملي هتوافق ؟ \nبصلي بغضب و قالي أسكتي.. لا طبعًا!\nوشي أتغير و شمس أخذ باله، شوية و طلع البلكونة \nكنا عاملين قهوة فأخذت بهدوء قهوتي و قهوة شمس \nو خرجت وراه من غير محد ياخد باله.\n- أدخلي عمو هيشوفك \n- لا لا ماتقلقش.\nأخد من إيدي القهوة و ايده لمست إيدي فقلبي دق \nو الوش داب في القهوة في غرام. \n- طمني عليك \n- بخير \n- لا أنت مش بخير \n- و الله بحاول ، صحيح أنا شوفت شغل في مجالي \n- بجد \n- بجد و هبدأ الأسبوع الجاي\n- الحمد الله يارب. \nشرب من قهوته و قالي حقك عليا و قبل ما أساله على أيه قالي : \n- حقك عليّا على كل اللّي عملته فيكِ و صبرتي عليا و فضلتي جمبي. \n- وهفضل جمبك طول العمر. \nقطع المشهد دة رنه موبايله بنفس الأسم \" مي \" \nبدون تفكير سحبت موبايله من إيده و رديت عليها \n- ألو.. لا أنا مش شمس و ماتتصليش بيه تاني \nأنا عارفه كل حاجه عنك و لو كلمتيه تاني \nهكلم عيلتك و أقولهم الحقيقة!"
    },
    {
      "title": "الذراع الخامس",
      "text": "- يعني أية هتتجوزها!\n- زي ما قولتلك ماعنديش حل تاني و متصل بيكِ أقولك أعمل أية؟\nفات شهور من رحلتي للغردقة، كنا بنتكلم كالعادة\nمقطعناش بس مؤخرًا بقى بيرد متأخر \nيختفي كتير و يقولي كنت في شغل. \nبقى ساعات مايتصلش و لما اتصل ميردش\nقلبي مكنش مطمن لحالته الجديدة دي.\nروحت عند بيت أختي و سألت أحمد هو بيكلمك ؟ \nقالي لا و لا بيكلم بابا و ماما بنوصله بصعوبة.\nطلعوا بيكلموا واحد صاحبه و قريبهم من بعيد هو اللّي كان جايبله الشغل. \nبيتصلوا عليه عشان يطمنوا.\nلسه هنطق و أقوله عاوزة رقمه أختي بصلتي فسكت. \nفهماني و عارفة إني هموت من القلق.\n  بعد يومين من الحوار دة الدكتور حدد ميعاد الولاده قيصري \nو قولت أكيد هيجي. \nأختي ولدت و جابت بنت زي القمر ، حبيبه خالتها \nتوليت كل حاجه الفترة دي و قررنا نعمل سبوع كبير \nو نعزم الناس كُلها. \nالبيبي كانت مهونه عليّا دنيتي كُلها \nكنت بفهم شوية في موضوع الزينة و الديكور \nو قررت أنا اللّي هعمل السبوع كله بنفسي \nو فعلًا نزلت أشتريت الحاجات و قبل السبوع بيوم روحت البيت \nبخبط لقيت شمس فتحلي الباب! \n- أخطبوطي!\n- خرجت من البحر و جيت عشان أشوفك \n- كذاب أنت جاي علشان النونو. \n- و دي كمان بس عشانك الأول. \nأختي و جوزها كانوا مشغولين بالنونو و أنا و شمس \nبدأنا نجهز كل حاجات السبوع سوا. \nحكالي عن شغله و أنه بيكبر يوم ورا يوم و مبسوط بده \nو حاسس بالحرية و مافيش حاجه تقيله على قلبه.\nكنت عارفة أن خناقاته مع باباه كانت صعبة جدًا لأن عمو شديد بس كنت أول مرة أعرف أنه لما سال البيت كان عشان عمو ضربه لأول مرة في حياته يمد ايده عليه. \nمحدش كان يعرف غير مامته عشان كدة محدش كان فاهم هو سافر ليه و مامته قالت كدة أحسن يهدوا على بعض شوية \nو كل واحد يفكر بعقله بس مكنتش عاملة حسابها على طول المدة دي قالت اسبوع و هيرجع يكون صفي ناحيه ابوه بس محصلش.\nحكالي أنه أتبهدل هناك أول ما راح بس مكنش عاوز يقلقني \nفكان بيقول أنه أشتغل ع طول و دة محصلش.\nبس هو حاليًا مستقر هناك.\n- طب ما تاخدني! \n- أخدك فين ؟ \n- خدني معاك الغردقة، خدني معاك البحر. \nهموت على الشط من غيرك. \n- بعد الشر \n- مش شر أنا بجد مش عارفة أعيش من غيرك! \nسكت شوية و بعدين قولتله : \n- بس أنت عارف تعيش! \nقطع كلامنا أختي و هي بتقولي أنها تعبت و خدي البيبي نيميها\nقعدت على الكنبة و أخذتها في حضني و فضلت أغني بصوت هادي و هو قاعد على الكنبه التانيه قصادي وشه ليّا بيسمع \nمع النونو الأغنية. \nهي نامت و ببص عليه لقيته هو كمان عيونه راحت في النوم خالص. \nنام على صوتي لأول مرة!\n و كان مسترخي جدًا و فرد جسمه و نام و أنا لسه بغني. \nطلع أحمد و بص عليه و ضحك و قالي أنتِ الوحيدة اللّي قادرة تسيطري عليه ماتسيبهوش لدماغه عشان هو مش عارف هو عاوز أية. \nكان نفسي أقوله أنا اللّي دماغي تعبت و مش عارفة أعمل أية معاه.\nقعد أسبوع معانا اجازة كنت بشوفه فيها كل يوم \nو لما خلصت مشي تاني و سبني. \nو  بعد كام شهر لقيته بيكلمني الساعة ٤ الفجر \nقالي عاوز أحكيلك حاجه و محتاج رأيك ضروري . \nقومت مفزوعة ، كان قلبي حاسس أنه هيحصل حاجه!\nقومت غسلت وشي و عملت فنجان قهوة عشان أستعد اللّي هسمعه.\nكلمته تاني بعد ما طلبت منه يقفل افوق و أكلمه.\n- ألو.\n- أنت كويس؟   \n- أنا كويس بس حصلت مشكلة \n- حصل أية؟ \n- فاكرة مي اللّي شرفتيها معايا لما جيتي \n- اللّي كانت بتشرب معاهم!\n- أيوة مالها؟ \nكنت حاطة إيدي على قلبي و هو بيحكي \nقالي أنها معرفه أهلها أنها عايشة هنا و متجوزة هنا \nعشان يسيبوها تقعد  و ماترجعش تاني البيت لأنها عايشة مع مرات أبوها و كانت بتعاملها معاملة وحش جدًا. \nو هما قاعدين فجأة أخوها جيه من غير ما تعرف أنه جاي و قالها أنتِ كذابة و مش متجوزة ولا حاجه.\nالبنت ملقتش غيره ملقتش غير شمس رغم كل اللّي معاهم و اتحامت فيه ووقفت وراه  عشان أخوها ما يضربهاش.\nوقتها شمس الجدع اللّي مافيش منه قاله أنه جوزها!\nو الحوار خلص بأن أخوها مصدقهوش و قاله أنه هيجي الأسبوع الجاي مع باقي عيلته عشان يشوف بيتنا و يشوف أننا متجوزين فعلًا و قالت أن الورقة مش معاها دلوقتي ضاعت. \n- فـ ؟ \n- فـ أية!\n- أيوة بتكلمني عشان أقولك روح أتجوزها عشان تنقذ بنت مش متربية ولا محترمة \nتدبحني بكلامك و كمان مستني أقولك أتجوزها! \nيعني أنت فكرت فيها البنت اللّي لسه عارفها من كام شهر \nو مفكرتش فيا! \nعشرة عمرك\nأخطبوتك الصغيرة\nاللّي عايشة و صابرة و مستحملة عشان عارفة أنك ليّا أنا في الآخر!\n- بس أنا مش بحبها أنا أدبست.\n- فعلًا! \nمطلوب مني أصدق الفيلم الهندي دة؟\n- دة مش فيلم هندي دة اللّي حصل.\nلقيت نفسي بصرخ فيه و بعيط و بقوله إني بكرهه\nو أنه شخص أناني و مش سوي ولا عارف هو عاوز أية.\nقولتله يخسارة حبي ليك \nيخسارة كل دقيقة عدت عليّا و أنا بحبك\nأنت ماتستاهلش يا شمس.\nو من إنهاردة أنا مش موجودة في حياتك \nأعمل اللّي أنت عاوزة روح أتجوز عرفي \nروح أتجوز أربعة \nبراحتك.\nمن اللحظة دي أنا مش ليك ولا أنت ليّا \nأساسًا أنت عُمرك مكنت ليّا \nكنت بضحك على نفسي مش أكتر. \nو قفلت و دخلت في اكتئاب حاد \nو ماما ودتني لدكتور نفسي لأن حالتي كانت صعبة.\nكنت مستنيه الخبر بس مجاش \nلحد ما تاني يوم كنت عند أختي \nسمعت أحمد بيتكلم و بيزعق. \nعرفت أنه ساب السكن المشترك و أخذ شقة لوحده\nأحمد مكنش يعرف هو كان بيزعق عشان مش عارف يوصله  و قريبهم دة قالهم انه مشي و قاعد لوحده ومش بيشوفوه كتير.\nكلمته لما روحت \nكان الوقت  متأخر \nفضلت أتصل لحد ما رد . \n- أنتِ فين ؟ وسيبت السكن ليه؟\n- قاعد عند واحد صاحبي كام يوم .\n- و أنت نايم جمب صاحبك دة دلوقتي ؟ \nسكت و مردش \n- أتجوزتها صح! \nفضل ساكت و أنا قفلت و رجعت لأكتئابي و قهرتي \nمكنتش مستوعبة ازاي يقدر يأذيني بالشكل دة \nأنا عملتله أية! "
    },
    {
      "title": "الذراع السادس",
      "text": " \nإنهاردة كان أول يوم شغل ليه في الشركة \nكان ميعاده ١٠ الصبح ، صحيت من ٨ و دخلت المطبخ. \nبعد ما غسلت وشي بالغسول و أسناني و رشيت برفان \nلبست بيجامة حلوة بناتي خالص. \nو دخلت المطبخ أجهز له اللانش بوكس \nمطلبش مني بس حسيت اني عاوزة أعمل كدة. \nأشتريته امبارح و جبت أكبر حجم و البياع سألني لولد صغير ولا لزوج حضرتك قولتله أيوة لجوزي. \nجبلي واحد شيك و حجمه كبير شوية. \nأشتريت كمان ستيكي نوتس مُلونة. \nدخلت المطبخ و شغلت مزيكا بحبها و بدأت أجهز سندوتشات الفطار و الغداء كنت عاملة مكرونة و بانيه.\nو قبل ما ينزل طلعت البلكونة و كلمته \nقولتله يعدي عليّا عند البيت \nأستغرب  بس وافق و لما جيه نزلت السبت و جواه اللانش بوكس و مكتوب عليه :\nأخطبوطي الصغنن أول يوم ليه على الشط ، أصمد .\nأنت أشطر أخطبوط في الدنيا \nو رسمت قلب . \nفرح جدًا و حضن اللانش بوكس زي العيال و بعتلي بوسة في الهوا و مشي و سايبني وشي أحمر زي الفراولة \nكنت مضايقة شوية عشان بابا رافض اني اشتغل و أنا نفسي أشتغل زيه كدة و ننزل كل يوم سوا .\nأختي كانت مستنياني على الغدا و روحت من بدري عشان أقعد بالنونو \nسألتها هو جاي ؟ قالتلي هيخلص و يجي يتغدا.\nكنا قاعدين بنحشي المحشي اللّي شمس بيحبه  و بنتكلم سألتني : \n- ممكن أعرف اخره اللّي أنتِ فيه دة أية؟ \n- مش فاهمه! \n- ماتستهبليش، بقالك سنين مستنياه و مش بيجيلك مش بيحبك\n- لا بيحبني \n- لا مش بيحبك لو كان بيحبك كان خد خطوة. \nأنتِ مش بس أختي أنتِ بنتي الصغيرة و أنا مرعوبة عليكِ\nحياتك كُلها ضاعت عليه ، كفايه شوفي غيره. \n- مش عاوزة غيره. \n- جربي! \n- شايفة الطوابير يعني لو جيه حد هبقى أفكر. \n- فيه حد و دة اللّي جيباكي عشانه. \n- حد مين! \n- صاحب أحمد شافك عندنا في آخر عزومة و عاوز يجي يتقدم. \nأحمد عزمه إنهاردة عشان تتكلموا براحتكم الأول لو فيه قبول هيحدد ميعاد مع بابا. \n- أنتِ ازاي تعملي كدة من غير ما أعرف! \n- عشان مش هتوافقي، مجهزالك فستان جوه من جهازي اي خدمه متلبسش لسه البسيه قبل ما يجي و حطي ميكب.\n- طب و شمس ؟ \n- يولع! خليه يغير شوية عشان لو بيحبك هنعرف. \nحبيت الفكرة عشان أشوف رد فعله فعلًا. \nخلصنا الأكل و دخلت جهزت \nالعريس جيه الأول و قولنا نشرب شاي عقبال ما شمس يجي عشان نتغدا كلنا. \nقامت أختى و أحمد كمان قام يشوف النونو و فضلنا لوحدنا. \nكان شخص لطيف بس مش لطيف زي شمس \nكان عادي ممل تقليدي مدرس و غني بس شخصيته عادية مش مجنون كدة عاقل زيادة و مش عاوز غير اكله حلو و بيت نضيف و خلاص و مش عاوزني أشتغل. \nأنا كدة كدة مش موافقة بس كلامه فرحني عشان يكون فيه حجه على حوار الشغل دة. \nسمعت صوت الجرس و أختي فتحت لشمس و قالتله أدخل الأوضة مع أحمد و سيبهم لوحدهم. \n- هما مين دول ؟ \nسمعت صوته و أبتسمت، قالتله أنه عريس و أننا قاعدين بنتكلم لوحدنا و بنتعرف على بعض و ….\nقبل ما تكمل كلامها كان دخل أقتحم القاعدة و قعد يتكلم معاه بأسلوب بايخ. \nكأنه بيقوله أنت غير مرحب بيك هنا. \nبس هو مهتمش و أعتقد اي شخص عنده عقل هيفهم! \nأول مرة أشوف شمس بيغير كدة\nكان بيولع زي ما قالت أختي!\nعمال يحرق في سجاير \nو عيونه عليّا طول القاعدة و قبل ما تخلص القاعدة قصد يقولي قدامه تسلم ايديك على اللانش بوكس الأكل كان حلو. \nقال العريس \" محمد \" واضح أنكم عيلة قريبة من بعض جدًا. \nرديت بسرعة و قولتله : \n- أيوة جدًا دة شمس أخويا الكبير. \nمسك موبايله و كتبلي مسدچ قالي \nأخوكي مين يا روح أمك!\nفضحكت و سيبت الموبايل. \nمشي العريس و دخلت المطبخ أغسل المواعين \nكنت مبسوطة جدًا باللّي حصل خليه يفهم إني مش هستني عمر تاني كفاية العمر اللّي فات. \nدخل المطبخ ووقف جمبي بيساعدني بنغسل سوا المواعين و بيحطها فوق عشان أنا مش طايله . \n- اممم أحكيلي بقى عجبك العريس \n- مافيش عيب بصراحة محترم و عاقل و …\nرمي الطبق من إيده في المطبخ و قالي و أية تاني!!\nجيه أحمد و أختي على الصوت و سأله فيه أية؟ \nقرب منه شمس و قاله : \n-أنت ازاي تعمل كدة \nجايب صاحبك يشوفها؟ أنت أخ أنت!\n- و أنت مالك هي حرة و دي حياتها و دة شخص محترم و أنا جايبلها عيل شمام دي أختي زي ما هي أختك. \n- ماتقولش أختي! أنا بحبها و أنتوا كلكوا عارفين و بتمثلوا هي بتاعتي و هتكون مراتي أنا مش مرات حد تاني فاهمين؟؟\nو سابنا و مشي .. \nو أنا واقفة يتنطط في المطبخ من السعادة! \n_\n( الغردقة ) \nفات شهر على آخر مكالمة بينا \nشهر معرفش عنه حاجه \nشهر قاعدة في أوضتي مش بخرج منها \nمش راضية أكل ولا راضية أروح لأختي \nشهر كامل عدى عليا كأنه سنين في جهنم! \nالدقيقة اللّي بتعدي و هو معاها بتموتني\nالدقيقة اللّي فيها بفكر هما ممكن يكونوا مع سوا دلوقتي \nبتدبحني.\nإزاي قدر يعمل فيا كدة!\nو المشكلة اني مكنتش عارفة أحكي لحد ، لأنه محدش يعرف \nأكيد أتجوزها عرفي.\nالغريبة في الموضوع أنه كان بيحاول يوصلي بكل الطرق \nعملتله بلوك من كل حته \nبردو بيتصل من أرقام تانية و مش أنا مش برد.\nو الحقيقة إني مش فاهمه هو عاوز مني أية؟\nنرجع أصحاب؟ ولا عاوز يخليني أسامحه \nولا خايف لأروح أحكي لاهله على اللّي بيعمله. \nبس دي تصرفات واحد مش خايف مش باقي على حد أصلًا!\nمن كتر الزن رديت عليه لقيته بيقولي : \n- أنا متصل بيكِ عشان اقولك المشكلة أتحلت خلاص  و هي سابت البيت و مشيت و قطعنا الورقة.\nدلوقتي أقدر أكون معاكِ! "
    },
    {
      "title": "الذراع السابع",
      "text": "- و الآنسة.. قصدي المدام سابت بيتك و مشيت ليه؟ \nدة كان سؤالي عليه لما رديت عليه بعد كتير فعلًا لدرجة أن مامته كلمتني عشان أرد عليه و دي عمرها ما حصلت. \nفهمت انه قال لمامته انه بيحبني بس بعد أية! \n- معرفش مشيت ليه قالتلي أنا كنت فكراك بتحبني، بس قلبك مش معايا روح دور على اللّي معاها قلبك.\nو تاني يوم صحيت ملقتهاش و لقيت الورقة متقطعة.\n- ماشي و أنا مطلوب مني أية دلوقتي ؟\n- تبقى معايا.\nضحكت بصوت عالي و فضلت أضحك و دموعي بتنزل من عيوني.\n- دلوقتي عاوزني أبقى معاك! \nأنا عُمري ما هكون معاك يا شمس فوق\nأنا لو كان عندي أمل فخلاص راح أنت قتلت أملي \nموتت حبي ليك\nدمرت أحلامي \nكسرت البيت اللّي حلمت بيه معاك فوق دماغي طوبة طوبة\nأنا مش عاوزاك ولا عاوزاك تكلمني تاني ولا حتى أصحاب\nأنت شخص أناني و مريض و ماتستاهلنيش \nيا خسارتي فيك!\nكل الكلام دة مكنش حتى ربع اللّي جوايا بس قولته و قفلت..\nو كل حاجه خلصت \nفات أكتر من سنة و هو مرجعش، فضل هناك \nمحدش يعرف عنه حاجه بينزل اجازات بس مش بشوفه.\nفصلت سنة كاملة بحاول أنسى اللّي حصل، انساه!\nبس معرفتش، كان في كل تفاصيلي \nتفاصيل يومي و كليتي و اصحابي و موبايله كله صور و رسايل \nأوضتي مليانه بتفاصيلنا بكل الهدايا اللّي كان بيجبهالي ع طول \nالموضوع كان صعب عليّا جدًا \nكذا حد حاول يقرب مني بعد ما خلصت جامعة و أشتغلت بس معرفتش.\nكنت بحس إني بخونه رغم كل اللّي عمله لا مكنتش بقدر أقرب من حد غيره، كنت بحس بالقرف كدة اللّي هو يع!\nدة مُستحيل ممكن يكون جوزي ولا حبيبي. \nمع انهم ناس لطيفة و كويسة و محترمة \nبس أنا اللّي بقيت مش لطيفة!\nوسط المحاولات الفاشلة دي كان قصة حب أختى مع أخوه بتتبني بحب و إخلاص و احترام.\nأحمد أخد ميعاد مع بابا عشان يجي يتقدم لأختى\nو فعلًا جم كلهم إلا هو كان في الغردقة.\nنزل يوم الخطوبة و كنت وقتها بشعري لابسه فستان أسود بيلمع و هيلز و روچ أحمر كان شكلي يجنن. \nمتكلمش لما شافني \nبس كان بيحوم حواليّا خايف حد يقرب مني و أنا بالجمال دة \nو فعلًا كذا حد من أصحاب أحمد كانوا مركزين معايا. \nبعتلي مسدچ على موبايلي و قالي حسابنا بعدين. \nصعب عليّا.. لسه فاكر إنه مكانه لسه موجود و يقدر يتحكم و يحاسب كمان.. بجح!\nبعد الخطوبة روحنا و عملتله بلوك قبل ما يتصل \nو حددنا ميعاد الفرح كان بعد أقل من سنة.\nبس بعد ٣ شهور حصلت حاجه محدش كان يتوقعها\nعمو - بابا أحمد و شمس - مات! \nأتوفى فجأة الكل كان مصدوم و كلنا بنعيط \nو قلبي كان شايل هم شمس لما يجي \nجيه بطيارة عشان يلحق \nو حضر الغسل و هو ساكت و أحنا برا \nكنا هموت و أجري اقولك انت كويس؟ \nنظراته كانت مخلياني مرعوبة\nروحنا الدفنة و بعدين روحنا ع البيت نجهز للعزا.\nعملت كل الأكل اللّي بيحبه و روحت بيتهم \nكان الكُل مشغول \nخبطت على باب أرضته و دخلت \nكان قاعد ع السرير باصص قدامه سرحان مخدتش باله حتى إني دخلت.\nقعدت جمبه و قولتله : \n- شمس ، حبيبي، باباك في أجمل مكان في العالم. \n- أسكتي.\n- لا أتكلم معايا.\n- مش قادر أتكلم. \nمسكت إيده و بوستها و قولتله عشان خاطري طلع اللّي في قلبك. \nوقتها أول مرة أشوفه بيعيط!\nأنهار مني فجأة \nكان بيعيط بصوت عالي\nو قام فضل يمشي في الأوضة و هو غضبان رايح جاي\nعمال يتكلم بصوت واطي كانه بيكلم نفسه \nو بعدين بصلي و قالي : \n- أنا ازاي عملت فيه كدة! \nازاي كنت ابن عاق كدة عارفة كام مرة أمي كلمتني عشان تصالحنا و أنا رفضت كام مرة قولت هكلمه بس قولت لا هو مد ايده عليا و أنا راجل.\nاهوه كان \nمات من غير ما احضنه آخر مرة \nلو يرجع بس و يضربني تاني أنا موافق \nلو يرجع الزمن مش همشي \nمش هعمل اللّي عملته مش هروح الغردقة\nلو يرجع بس….\nقعد على الأرض قدامي و حط راسه على رجلي و أنا قاعدة و فضل يعيط \nالباب فتح و مامته دخلت \nشافتنا شاورتلي اللّي هو خلاص خليكي..\nو خرجت كان شكلي وحش أوي بس مكنتش عارفة أتحرك\nلحد ما خلص كل العياط اللّي جواه و قام عشان ياخد عزا أبوه. \n٣ أيام عذاب بناخد فيهم العزا و العيلتين مع بعض \nطبعًا وقفنا تجهيزات الفرح اللي كان قرب خلاص \nو بابا كلم أحمد و قاله الغي حجز القاعة بتاعت الفرح و انه مش وقته لكن أحمد رفض و قاله بابا اللّي كان حاجزها و محدد الميعاد .\nمامته قالت نفس الكلام أننا محتاجين نفرحه و هو في قبره\nو مش هيعرف علينا بحاجه لو اجلنا الفرح. \nأستغربت تفكيرهم شوية بس كل واحد و وجهه نظره. \nو فعلًا كان معاهم حق لما رجعنا نجهز شمس فضل معانا \nو رجعت الفرحة شوية شوية ببطء بس رجعت \nلكن اللّي مرجعش أبدًا شمس \nكان معانا بجسمه لكن روحه و قلبه لا! \nأتغير تمامًا …\nكنت بقول مافيش راجل بيتغير لو حصل أية \nبس طلعت غلط!\nساب شغله في الغردقة و بعتلهم \nو صاحبه لم حاجته و بعتهاله على هنا. \nو فضل جمب مامته ، حبيبي كان خايف عليها \nمن غير ما يقول كان خايف هي كمان تروح منه قبل ما يشبع.\nفضل يسألها أنتِ مسمحاني؟ طب راضية عني؟ \nوهي كأم كانت مسمحاه و راضية من غير اي حاجه أصلًا. \nكنت بنزل أنا و أختي نشوف فساتين الفرح عشان نختار خلاص مافيش وقت الشقة خلاص جهت و فاضل بس التفاصيل الأخيرة. \nفكيت البلوك من كل حاجه و بقيت بكلمه على طول \nبس كان بيرد و يفضل ساكت \nكنت باخد منه الكلام بالعافيه بس احساسه بالذنب كان بيقتله\nدة اللّي فهمته ووصلي.\nقبل الفرح بيومين طلب مني يعزمني على قهوة برا ووافقت. \nنزلت قابلته كان ساكت بس بعد شوية بدأ يتكلم ….\nقالي انه كان فاكر انه كان عايش حياته و مبسوط \nقالي انه عمل حاجات كتير غلط ندمان عليها \nو أكبر غلط انه سابني و انه اتجوزها. \nقالي انه طلب مني يقابلني عشان يعتذر ليّا \nلأنه دلوقتي بس فهم أنه دمرلي حياتي لسنين  \nو أنه كان شخص مؤذي و أذي كل اللّي بيحبوه \nو بغباءه بعد عنه كل الناس و فضل هناك مع ناس مش بتحبه.\nمسك إيدي و باس كف إيديا و قالي سامحيني\nمقدرتش أمسك دموعي و قولتله مسمحاك يا أخطبوطي \nو أعترفت إني كل السنين دي و أنا عايشة في بحره\nمعرفتش أخرج ولا أشوف أخطبوط تاني غيره!\nقربت منه و همست أقولك سر؟ \nأنا لسه عندي ٣ قلوب و التلاتة بيحبوك و كانوا مستنينك ترجع\nسألني لو كان فيه حد في حياتي الفترة دي؟\nقولتله إني كنت جدعة و محلتس حد يقرب..\nكشر و قالي يعني كان فيه حد عاوز يقرب!\nقولتله طبعًا أنت مش شايف جمالي ولا أية؟\nفضل مركز في ملامح وشي و عيونه لمعت و هو بيقولي شايف.. شايف جدًا.. \nطلب منه يجي معايا و أنا بختار فستان الفرح ووافق \nو مشينا بين المحلات لحد ما لقيت فستاني المُفضل\nدخلت لبسته و طلعت بيه و أول ما شافه أبتسم \nالابتسامة دي نورت دُنيتي الضلمة!\nو جيه وقت الفرح…\n_\n( وقتنا الحالي ) \nأختى  عزمتنا على الغدا كُلنا و أحمد و شمس حطوا خطة عشان نفاتح بابا في موضوعي أنا و شمس \nواقفة شايلة البيبي في حضني و بسمع  من ورا الباب \nشمس و هو بيتكلم مع بابا بيقوله بشكل مباشر أنه عاوز يحدد ميعاد عشان يجي يتقدملي.\nبعد ما خلصنا الأكل و عملنا شاي و قهوة \nدخلنا كُلنا جوه و فضل أحمد و شمس و بابا.\n- أفندم! \n سمعت صوت نبرة بابا و أتخضيت..\n- أنا بحبها و عاوز أتجوزها يا عمي  و أوعدك أني….\nقاطعه بابا و قاله بهدوء : \n- توعدني بأيه بقى؟ أنك تاخدها تحشش معاك في الغردقة !\nأنا لولا الحاج أبوك كنت قولت كلام تاني \nبس عشان معزته في قلبي بقولك من غير تجريح \nمعنديش بنات للجواز تاني. "
    },
    {
      "title": "الذراع الثامن",
      "text": "- هنعمل أية يا شمس ؟ \nسألته تاني يوم بعد ما العزومة خلصت و بابا مرضيتش أقعد عن أختي و أخدني في إيده كاني شنطة و مشينا. \nقالي مافيش مرواح تاني عند أختك \nلو هي عاوزة تشوفك تيجي هنا. \nو مافيش كلام مع شمس دة شخص غير مؤتمن \nو أنا قولت كلمتي خلاص ، أنسى الموضوع دة. \nحاولت مامت شمس تدخل و تكلم أمي و أمي كانت موافقة\nشايفة أنه فعلًا أتغير. \nو لما نزلنا و سألت شمس هنعمل أية رد و قالي : \n- أنتِ مش هتعملي اي حاجه ، كفاية اللّي مريتي بيه معايا\nدة دوري أني أثبتله اني هكون قد المسئولية دي. \nشقته كانت فوق شقة أحمد باباه كان باني دور ليه و دور لأحمد.\nبدأ ينتظم في الشغل، و أنا كمان بابا وافق و نزلت شغل \nكانت  فرصة لينا نشوف بعض.\nأنتظم في الصلاة و بيروح المسجد و بابا بيروح نفس المسجد و شافه و أستغرب و سأل ماما في السر هو أخباره أيه فعلًا أتغير؟ \nقالتله أنت فاكر يا حج أن موت والده مش هيأثر فيه ولا هيكسره و خصوصًا انت عارف انه مات زعلان منه. \nفات شهور و أحنا على نفس الحالة بنتقابل بسرعة من وراهم و هو بدأ يجهز في شقته - شقتنا - يعني. \nكنا بننزل نختار سوا السيراميك \nو كان كل ما يعجبني حاجه تجيبها. \nمن ميراث باباه و من فلوس هو محوشها. \nأختارنا كل حاجه في الشقة و في مرة كنت راجعه من الشغل و بكلمه بس مكنتش كويسة \nالضغط النفسي لمجرد فكرة أن بابا مش هيوافق بردو مهما عملنا\nكان بيستهلكني حرفيًا. \nو أنا بكلمه وقعت من طولي في الشارع و الناس اخدت مني الموبايل و بنت وصلتني لأقرب مستشفى و شمس جالي بيجري.\nرغم أن شمس عنده أمل لكن أنا معنديش كل يوم كنت بتعب أكتر\nقدمت اجازة في الشغل مرضي و فضلت في البيت \nزي الوردة الدبلانة.\nو في يوم سمعت بابا بيقول لماما ان فيه ابن صاحبه عاوز يجي يتقدم.. \nأتصدمت و في نفس الوقت مش عارفة أرفض عشان بابا هيقولك أن رفضته عشان شمس \nالمهم  جيه العريس و دخلت معايا صينية عصير  و قعدت وسطهم \nكنت لابسة اي كلام و مش مهتمه \nأتكلموا  في كل حاجه و تقريبًا اتفقوا كأني مش موجودة أصلًا \nبس ماما لحقت الموقف و قالت الأهم من دة كُله راي العروسة ، موافقة؟ \n معرفتش أمسك دموعي و أنا بقول رغم نظرات بابا \nبس مقدرتش و قولت لا مش موافقة و قمت بسرعة و حبست نفسي في الأوضة. \nفضلنا كدة لأيام بابا كان شايف إني صغرته قدام الناس \nو أنا شايفة أنه عاوز يتخلص مني مع اي عريس و خلاص. \nمكناش بنتكلم خالص ،بنزل الشغل و برجع أدخل الأوضة.\nقلبي حزين ، لا لا قلوبي التلاتة زعلانين!\nالمصيبة أن بابا دايمًا كان في ضهري و بيحترم قراراتي إلا القرار دة.\nفات شهور و شمس بيجهز كل حاجه و نزل أشتغل شغلانة تانية و بابا عرف كان بيتابع أخباره. \nو بشهادة الناس كُلها شمس بقى راجل تاني خالص. \nفي يوم بعد ما قربنا من سنة و أحنا على نفس الحال \nكان فاكر إني هزهق من شمس و هوافق ع اي عريس تاني . \nفي يوم كنت قاعدة بسمع أم كلثوم في البلكونة و بعيط \nدخل بابا فسكت. \nو كنت لسة هقوم قالي خليكِ مكانك و قعد جمبي و سألني : \n- بتحبيه للدرجة دي ؟ \n- فوق ما تتخيل.\n- و لو وافقت و لقيته رجع يشرب أو خانك أو عمل اي حاجه …\n - مش هيعمل يا بابا هو بيحبني زي ما أنا بحبه! \nمش كفاية بقاله سنة كاملة بيحاول بس يثبتلك أنه أتغير.\nهيعمل كل دة ليه، كان ممكن يكبر مخه و يسافر تاني.\n- خلاص عشان خاطر دموعك دي  هديله فرصك أخيرة \n- بجد يا بابا! \n- بجد أنا معنديش أغلى منك.\nو الخميس اللّي بعده \nكان شمس بيرن جرس بيتنا \nلابس بدلة شيك سودا \nو معاه بوكيه ورد أحمر كبير جدًا\nو بابا طلب مننا نسيبهم لوحدهم \nقعدوا مع بعض يجي ساعة و نص \nو أنا هموت جوه من الرعب. \nسمعت صوت بابا بينادي فدخلت بصينية الشربات\nشربات كنت مجهزاه أول ما بابا شافه ضحك \nكان ناقص أدخل أزغرط \nو فعلًا بابا وافق و اتفقوا على كل حاجه \nو الزغاريط ملت البيت كُله …\nأخيرًا هرجع للبحر بتاعي \nأخيرًا هنعيش سوا جوه البحر و هنقدر نتنفس تحت المايه.\nأخيرًا يا شمسي هتكون ليّا \nهحضنك في بيتنا كل ليلة زي حضن الأخطبوط \nمش هتخرج مني أبدًا \nمش هخرج منك أبدًا! \nو بعد ٣ شهور بالظبط كان فرحنا \nحققلي حلمي و عملنا فرحنا على البحر \nكنت حافيه و هو كمان واقفين على الرمل المبلول \nو الهوا بيطير طرحتي و شعري و فستاني \nكان فرح أسطوري زي ما كنت بحلم زي الأفلام!\nدخلت أوضة العروسة قبل كتب الكتاب \nأظبط شعري اللّي أتبهدل و كانت معايا أختي. \nسمعت صوت خبط  و دخلت مي!\n- قبل ما تقولي اي حاجه ، أسمعيني..\nالفيلم الهندي بتاع أهلى دة محصلش \nهو شافني كذا مرة و في مرة فجأة بدون مقدمات قالي تتجوزيني ؟ و أنا كنت بحبه ووافقت.\nو سبت البيت ليه عشان كان راجع شارب و ضربني.\nبس أنا كدة كدة كنت هسيبه لأنه كان بيحبك و بيكلمني عنك على طول فـ قلبي فهم انه مش ليّا. \nكان بيجي الغردقة من وراكي الفترة اللّي فاتت و بيحشش و بيعك كعادته .\nأنا جاية أحذرك!\nالرجالة عُمرها ما بتتغير \nقالت كلامها و مشيت ….\nفضلت واقفة في مكاني مش عارفة أنطق ولا أتحرك!\nشيلت ديل فستاني الطويل و روحت أوضة العريس \nدخلت من غير ما أخبط \nكان معاه أصحابه من الغردقة و كانوا بيحششوا سوا…\nبصيت لأختي و قولتلها روحي قولي لبابا أنه مافيش فرح و أنه كان معاه حق !\nمن غير ولا حرف ولا دمعة قلعت دبلتي و حدفتها في وشه\nو خرجت من القاعة بجري حافية \nوقفت تاكسي و قولتله وديني لأبعد شط من هنا…\nمكنش معايا حق الأجرة بس هو متكلمش كان شايف منظري \nوصلت الشط كان فاضي تمامًا كأنه مستنيني.\nو بفستان فرحي دخلت جوه البحر و فضلت أعوم \nو بحاول أعيط بس مش عارفة \nعومت كتير جدًا لحد ما الشمس راحت و قبل ما أخرج من البحر ..\nصرخت بصوت عالي و قولتله خد الـ ٣ قلوب مابقيتش عوزاهم\nأنا مش أخطبوط ، أنت بنت حبت راجل أناني كداب متملك مش بيحب غير نفسه.\nأنا مش هكون أخطبوط ولا هحب بتلت قلوب تاني \nكفاية قلب واحد يخليني أصمد و أحاول أعيش اللّي باقي من عُمري.. \nبصيت للبحر و ودعت كل حاجه \nو حضنت نفسي زي الأخطبوط و مشيت…\nمشيت و أنا مقررة أن دي هتكون آخر مرة أشوف البحر و الشمس. \nالمرة دي مش هختارك \nمش هحاول عشانك \nولا هحارب عشانك\nالمرة دي طلعت من بحرك \nو هعيش و نتنفس برا البحر \nأنا و قلبي الوحيد \nاللّي مابقاش ليك! "
    }
  ]
}